ویلیام هنری گیتس سوم معروف به بیل گیتس، متولد ۲۸ اکتبر سال ۱۹۵۵ در شهر سیاتل واشنگتن است. او یک کارآفرین، مدیر، برنامه‌نویس و فعال اجتماعی است که در طول دوران فعالیت خود، تأثیرات زیادی بر دنیای فناوری گذاشته است. به بیان دیگر، کمتر کسی در دوران کنونی پیدا می‌شود که با کامپیوترها سر و کار دارد و نامی از بیل گیتس معروف نشنیده باشد. ثروت گیتس که سال‌ها او را در صدر ثروتمندترین افراد جهان قرار داده، از دیگر دلایل شهرت او است.
بیل گیتس با تأسیس مایکروسافت به کمک پل آلن، بنیان‌گذار یکی از غول‌های نرم‌افزاری جهان شد. شرکتی که او تأسیس کرد، پس از مدتی به یکه‌تاز صنعت سیستم عامل‌های کامپیوتری تبدیل شد و سهم عمده‌ای از این بازار پرسود را به خود اختصاص داد. بیل گیتس در سال‌های اخیر، کار در مایکروسافت را به‌عنوان شغل پاره‌وقت انتخاب کرده و تمرکز اصلی‌اش را روی بنیاد خیریه‌ی بیل و ملیندا گیتس گذاشته است تا از ثروت و دانش خود برای کمک به افراد نیازمند سراسر جهان با نیازهای گوناگون استفاده کند. 
بیل گیتس در سن ۱۳ سالگی وارد مدرسه‌ی Lakeside شد و ماجراجویی کامپیوتری او از همین زمان شروع شد. 
بیل در زمان همکاری با CCC به مطالعه و یادگیری زبان‌هایی از جمله فورترن، لیسپ و زبان ماشین نیز مشغول شد. پس از تعطیل شدن سازمان CCC در سال ۱۹۷۰، این ۴ دانش‌آموز نابغه برای توسعه‌ی نرم‌افزار حقوق و دستمزد با شرکت Information Sciences همکاری کردند. مدیران مدرسه که استعداد و نبوغ بیل را دیده بودند، به او اجازه دادند نرم‌افزاری برای زمان‌بندی کلاس دانش‌آموزان توسعه دهد. گیتس به موفقیت‌های خود در زمینه‌ی علوم کامپیوتر ادامه داد و در سن ۱۷ سالگی به کمک دوست دیرینه‌اش یعنی آلن، یک نرم‌افزار شمارش ترافیک را روی پردازنده‌ی Intel 8008 توسعه داد. گیتس در سال ۱۹۷۳ به‌عنوان عضو افتخاری مجلس نمایندگان ایالات متحده حضور داشت. این عضویت افتخاری، رسمی در مجلس نمایندگان است که نوجوانان سال آخر دبیرستان را برای انجام کارهای اداری به مجلس دعوت می‌کنند.

بیل گیتس در سال ۱۹۷۳ از مدرسه‌ی لیک‌ساید فارغ‌التحصیل شد و بورسیه‌ی ملی National Merit را دریافت کرد. او در پاییز سال ۱۹۷۳ وارد دانشگاه هاروارد شد. بیل که ابتدا رشته‌ی حقوق را انتخاب کرده بود، پس از مدتی اکثر درس‌های خود را پیرامون ریاضیات و علوم کامپیوتر انتخاب می‌کرد. گیتس در همین دانشگاه با استیو بالمر آشنا شد که بعدها در سال ۲۰۰۰ جایگاه مدیرعاملی مایکروسافت را به او داد. با این‌که بیل گیتس در یکی از معتبرترین دانشگاه‌های جهان مشغول به تحصیل بود؛ اما هیچ برنامه‌ی مشخص درسی نداشت و بیشتر زمان خود را به کار با کامپیوترهای دانشگاه می‌گذراند.
گیتس و آلن ارتباط خود را در زمان دانشجویی نیز حفظ کردند. در سال ۱۹۷۵، کامپیوتر MITS Altair 8800 به بازار عرضه شد. این کامپیوتر با استفاده از پردازنده‌ی Intel 8080 ساخته شده بود. گیتس و آلن با دیدن این دستگاه به این فکر افتادند که شرکت نرم‌افزاری خود را تأسیس کنند. در این زمان گیتس دانشگاه را رها کرد تا بتواند تمرکز اصلی خود را روی برنامه‌نویسی بگذارد. پدر و مادر او که علاقه‌ی فرزندشان را به کامپیوتر و برنامه‌نویسی می‌دیدند، از این تصمیم او حمایت کردند.
تأسیس مایکروسافت
بیل گیتس در ژانویه‌ی سال ۱۹۷۵، خبر تولید کامپیوتر Altair 8800 را در مقاله‌ای در مجله‌ی Popular Electronics مشاهده کرد. او به سرعت با مدیران شرکت MITS که سازندگان این کامپیوتر بودند تماس گرفت و اعلام کرد که در حال توسعه‌ی یک مترجم زبان بیسیک برای این پلتفرم است. پس از این موفقیت، آلن به استخدام MITS در آمد و گیتس نیز دانشگاه را رها کرد تا در این پروژه به او کمک کند. آن‌ها همکاری خودشان را Micro-Soft نامیدند و اولین دفتر خود را در آلبوکرکی تأسیس کردند. پس از یک سال، همکاری با قدرت بیشتری ادامه پیدا کرد و در سال ۱۹۷۶، شرکت Microsoft به‌صورت رسمی ثبت شد. بیل گیتس دیگر هیچ‌گاه برای اتمام تحصیلاتش به هاروارد بازنگشت. 
نرم‌افزار Altair BASICS مایکروسافت با استقبال کاربران روبرو شد. بیل پس از مدتی متوجه شد که نسخه‌های زیادی از نرم‌افزار آن‌ها در دسترس افراد مختلف قرار دارد و کپی می‌شود. به همین خاطر او نامه‌ای به کارمندان و مدیران MITS نوشت و در آن عنوان کرد که پخش شدن بدون اجازه‌ی نرم‌افزار بدون پرداخت به آن‌ها، شرکت را با مشکلاتی مواجه خواهد کرد و ممکن است از این به بعد برنامه‌نویسان حرفه‌ای علاقه‌ای برای توسعه‌ی نرم‌افزار پیدا نکنند. نامه‌ی بیل و مشکلی که عنوان کرده بود تا آن زمان نادر بود؛ اما او امید داشت که بتواند عقیده‌ی خود مبنی بر حق توسعه‌دهندگان برای دریافت هزینه به ازای هر نرم‌افزار را در ذهن دیگران جا بیندازد.
ثروتمندترین فرد جهان
در مارس سال ۱۹۸۶، سهام مایکروسافت به‌صورت عمومی عرضه شد و قیمت هر سهم این شرکت ۲۱ دلار تصویب شد. این عرضه‌ی سهام، بیل گیتس را در ۳۱ سالگی به یک میلیونر تبدیل کرد. ارزش سهام او که ۴۵ درصد از ۲۴.۷ میلیون سهم مایکروسافت بود، در این زمان به ۲۳۴ میلیون دلار رسید. در طول زمان، ارزش و تعداد سهام مایکروسافت افزایش پیدا کرد و بیل گیتس را در سال ۱۹۸۷ به یک میلیاردر تبدیل کرد. از آن زمان، بیل گیتس همیشه در صدر یا نزدیکی صدر ثروتمندترین افراد ایالات متحده‌ی آمریکا و جهان قرار داشت.
با وجود تمام رقابت‌هایی که در تاریخ ۲ غول نرم‌افزاری جهان یعنی اپل و مایکروسافت وجود دارد، این شرکت‌های بسیاری از نوآوری‌های اولیه‌ی خود را با همکاری با یکدیگر ایجاد کرده‌اند. در سال ۱۹۸۱، اپل که تحت مدیریت استیو جابز بود از مایکروسافت و تیم توسعه‌ی آن دعوت کرد تا نرم‌افزارهایی برای سیستم‌عامل مکینتاش این شرکت توسعه دهند. در آن زمان تیم‌های مشترک متعددی برای این ۲ شرکت کار می‌کردند و این همکاری در نام برخی از اپلیکیشن‌های این شرکت‌ها مشهود است.
گیتس از موقعیت ایجادشده در همکاری با اپل سود برد و نرم‌افرای بسیار شبیه به مکینتاش طراحی کرد.
بیل گیتس از سال ۱۹۸۷ تا کنون عموما به‌عنوان ثروتمندترین فرد دنیا شناخته شده است. او در سال‌های متعدد در صدر یا مقام‌های دوم و سوم میلیاردرهای جهان قرار دارد. مجله‌ی تایم او را یکی از ۱۰۰ فرد تأثیرگذار قرن بیستم نامیده و در سال‌های متعدد او را به‌عنوان چهره‌ی سال معرفی کرده است.
بیل گیتس
بیل گیتس تحصیلات دانشگاهی خود را هیچ‌گاه به پایان نرساند؛ اما تعداد زیادی دکترای افتخاری از دانشگاه‌های معتبر جهان دریافت کرده است. دانشگاه‌های بروکلین، استکهلم، واسدا، کارولینسکا، کمبریج و هاروارد برخی از دانشگاه‌هایی هستند که در سال‌های ۲۰۰۰ تا ۲۰۰۷ به بیل گیتس دکترای افتخاری داده‌اند. او در مراسمی که در سال ۲۰۰۷ در دانشگاه هاروارد برگزار شد، مدرک دکترای افتخاری را از دانشگاهی که زمانی رها کرده بود دریافت کرد. او در این مراسم به شوخی گفت: «پدرم گفته بود که برای اتمام تحصیلات و گرفتن مدرک، به هاروارد بازگردم. پدر، من امروز برگشتم و مدرکم را دریافت کردم.»
بیل گیتس در سال ۲۰۰۵ نشان افتخاری KBE یا Knight Commander of the Order of the British Empire را از دست ملکه‌ی انگلستان دریافت کرد. بسیاری از جوایز دیگری که گیتس دریافت کرده است، به خاطر فعالیت‌های بشردوستانه بوده و این جایزه‌ها را با همسرش ملیندا تقسیم کرده است. در سال ۲۰۱۶، رئیس جمهور آمریکا، باراک اوباما «نشان افتخار آزادی از طرف ریاست جمهوری» را به بیل و ملیندا گیتس اهدا کرد. فرانسیس اولاند، رئیس جمهور فرانسه نیز بالاترین نشان افتخار این کشور را در سال ۲۰۱۷ به این زوج اهدا کرد.
